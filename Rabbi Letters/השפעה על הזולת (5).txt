

ח'תתקפו
ב"ה, ג' סיון ה'תשכ"ה ברוקלין, נ.י.
התלמידים המבוגרים מהישיבה קטנה דתומכי תמימים ליובאוויטש בלוד  ה' עליהם יחיו
שלום וברכה!
בנועם קבלתי מכתבם [מטו"ב] באייר, בו כותבים החלטתם הטובה להשפיע על התלמידים היותר צעירים לקרבם לדרכי ומנהגי החסידות על ידי פעולות קבועות ולהיות להם לדוגמא חי' של תלמידי תו"ת.
אשר בודאי נעשה כ"ז בהדרכת - ופשיטא שבהסמכת - הנהלת ישיבת תומכי תמימים.
כן בטח יודעים הם בדין תורתינו הק' בדבר שהוא טופח על מנת להטפיח. שצריך להיות שמים ולחלוחית יותר מאשר בלח סתם, ובענינינו כאן הרי - אין מים אלא תורה, ועפ"י ביאור רבותינו ז"ל מה מים יורדים ממקום גבוה למקום נמוך כולי, אשר בהנוגע לכל אחד ואחד הוא שלא הביישן למד, שאף שמתבייש לגלות שאינו מבין או שצריך ביאור יותר, אבל לרוב אהבתו לתורה יורד ממדרגתו ומותר על כבודו ושואל ומבקש ביאור. וגם כשיגדל הרי גם אז הורונו חכמינו ז"ל אשר מלימוד עם תלמידים לומדים יותר מאשר חברים ואפילו עם הרב. והרי נרמז כל זה בכללות ענין נתינת התורה, אשר התחלת מתן תורה היתה על ידי וירד ה' על הר סיני. וניתנה התורה לבני ישראל, אשר נשמתם ירדה מאיגרא רמה לבירא עמיקתא, אשר שם דוקא מקבלת התורה תורת חיים ומקיימת המצות עליהן נאמר וחי בהם.
ויהי רצון שיוסיפו בהתמדה ושקידה בלימוד נגלה ודא"ח, ויבוא הלימוד במעשה בפועל בקיום המצוות בפועל ובהשפעה על הזולת ויהי' כל זה מתוך שמחה וטוב לבב, [כמו] בכל עניני עבודת השי"ת.
בברכה לקבלת התורה בשמחה ובפנימיות.