ד'תרנז
ב"ה, כ"ד מנ"א, תשט"ז
ברוקלין.
האברך יעקב עמנואל שי'
שלום וברכה!
במענה על מכתבו מכ"א מנ"א, ולפלא שאינו מזכיר דבר מעניניו בתורה ומצותי' עתה, ובפרט ע"פ המדובר אשר דוקא בימים הנקראים בלשון העולם ימי חופש יש להוסיף בלימוד התורה ובהידור בקיום המצות, כיון שאז כמה דברים המבלבלים במשך ימות השנה, פטורים מהם, ועוד טעם נוסף בזה לבעלי תכונת נפש מסוימות, אשר דוקא בימים אלו שאין מחוייבים ע"פ דין הישיבה למשמעת ללמוד תורה מספר השעות בכל יום ויום, הרי מראים שברצון הטוב ומבלי ציווי מבחוץ מוסיפים על מספר זה כמה וכמה, ובפרט שעליו להראות דוגמא חי' בסביבתו עתה מהו תלמיד ישיבה בכלל וישיבת תומכי תמימים בפרט, שממנו יראו וכן יעשו, וכמבואר בדברי חז"ל ורז"ל בכ"מ.
ובקשר עם יום הולדתו שמתחזק המזל ומתוסף גם בחכמה, וכמ"ש ורוב שנים יודיעו חכמה, בטח יתבונן בכל הנ"ל ובתוספת, ויוסיף בזה, והשי"ת יצליחו לשנה טובה ומבורכת בלימוד התורה וקיום מצותי'.
בברכה.
________________


תרמו
ב"ה, כ"א תמוז, השי"ת
הרה"ח הוו"ח אי"א נו"מ וכו' מוהר"י שי'
שלום וברכה!
קבלתי מכתבו ות"ח על הידיעות אשר בו,
ויה"ר אשר היותו, עם ב"ב שי', בנאות דשא יביא תועלת הנרצה כפשוטו ממש בהבראת הגוף וחיזוקו. וכפתגם כ"ק מו"ח אדמו"ר הכ"מ בשם כ"ק אדמו"ר (אביו) נ"ע: ווי טייער דאס (הגוף) איז אז צוליב דעם גיסט מען אזויפיל תורה וכו'.
וראה רמב"ם הל' דעות רפ"ד: היות הגוף בריא ושלם מדרכי השם הוא כו'.
ומזה נלמד במכל שכן וקל [ו]חומר בן בנו של קל וחומר עד כמה נוגע שתהי' הנשמה בריאה. ואם בכל שנה צריך להשתדל בזה, על אחת כמה וכמה שצריך להתחזק בזה בתוספת אומץ בזמנים אשר עוסקים ומתענינים ביחוד בהבראת הגוף שלא יבוא ח"ו להמצב אשר תוקפא דגופא חולשא דנשמתא (זח"א קפ, ב). ועייג"כ שבת (קמז, ב) מייא דדיומסס וכו'.
ולא לדרשא קאתינא, אלא לעוררו להענין, מעין דאתהפכא, לנצל ימי וענין הבראת הגוף לחיזוק הנשמה, היינו להוסיף שיעור לימוד מיוחד לימי החופש ולחפוש הזדמנות לעורר את אחרים הבאים להנפש במקומו וסביבותיו, לתורה עבודה וגמ"ח כל אחד לפי מצבו; ולפעמים כדאי גם להסבירם, אשר אין אתנו יודע בסוד ההשגחה העליונה, ואולי תכלית ביאת כלכם למקום פלוני הוא כדי להוסיף אבנים טובות בכתרו של מלך מלכי המלכים הקב"ה.
וכבר הבטיח כ"ק מו"ח אדמו"ר הכ"מ שחזקה לתעמולה שאינה חוזרת ריקם.
און ער איז נאמן און א בטוח.
באיחול פון א געזונטן זומער בגוף ובנפש, ופ"ש כהדו"ש
מ. שניאורסאהן
________________


ב'קנב
ב"ה, כ"ח סיון, תשי"ג
ברוקלין.
הנהלת ישיבת תומכי תמימים ליובאוויטש, במאנטרעאל, ד' עליהם יחיו
שלום וברכה!
בנועם קבלתי מכתבם מג' סיון עם המצורפים אליו, דו"ח מלימוד של התלמידים במחלקות יומיים. ולפלא שלא נתקבל עד עתה המשך - כמו שמזכירים במכתבם - בנוגע התלמידים הלומדים אחר הצהרים...
בטח למותר להעיר על הנחיצות הכי גדולה לנצל את ימי הקיץ שהתלמידים חפשים אז מלימודים אחרים, לתוספת התעוררות והתחזקות ובפרט של יראת שמים בכל התלמידים, אף שגם בזה ישנו תירוץ מהמוכן שהתלמידים עייפים הם מלימודם כל השנה וגם נוסעים הם לחוץ לעיר וגם החמימות קשה לסבול, שבד"מ פועל זה על המרץ של התלמידים וההנהלה כו' וכו'. ואין ברצוני לחזור עוד הפעם על כל האמור לעיל, רק אדגיש שאין זה אלא תירוץ, והראי' שבכל המקומות שהחליטו ובפועל לנצל את ימי הקיץ, הצליחו בזה למרות כל הטענות הנ"ל. והצליחו עד כדי כך שלשנה הבאה לא הי' צריך שאעורר אותם עוד הפעם, כי בעצמם ראו שגם בגשמיות תועלת היא.
בברכת הצלחה בעבודתם בקדש ושזה ימשיך תוספת ברכה והצלחה לכאו"א מהם גם בעניניו הפרטיים.
________________


ג'תרחצ
ב"ה, ה' מנ"א, תשט"ו
ברוקלין.
הנהלת צעירי אגודת חב"ד בעיה"ק ירושלים ת"ו ד' עליהם יחיו
שלום וברכה!
מאשרים קבלת מכתבם מכ"ג תמוז, ולפלא וכמו שכתבתי להם מכבר, שמקצרים כ"כ בכתיבה, הינו זמן רב אין כותבים כלל ולאחרי הפסק כשכותבים ה"ז בא בקוצר אמרים, וה"ה במכתבם זה שכותבים רק נקודות נקודות, והרי שיטת חב"ד ידועה שצ"ל דוקא בהשגה ובהבנה שהם באים ע"י אחיזה בפרטים.
אלא שצריך לשמור על הנקודה, נקודה בהיכלא, כדי שלא ילכו בדרך עקלתון, והנקודה היא הענין יראה קבלת עול אחדות בתכלית וכסדרם בעבודת האדם, ואף שיראה הנ"ל היא לכאורה יראה תתאה, הרי מבואר בכ"מ שייכותה ליראה עילאה, ומקב"ע באים לאחדות כמובא בתניא פרק ל"ב וכל ג' אלו הם יו"ד וקוצו של יו"ד שזהו הנקודה בהיכלא.
מוסג"פ העתקה אודות ניצול ימי החופש, אף שבכלל ידועה השקפתי שאין הזמן עתה לימי חופש כלל, ואדרבה - ומכמה טעמים, ולו איישר חילי הייתי מבטלו בעבר ועאכו"כ בהוה ובעתיד.
בברכת הצלחה בעבודתם בקדש ולבשו"ט בכל הנ"ל.
________________


ו'תתקסז
ב"ה, י"ג מנ"א, תשי"ט
ברוקלין.
הרה"ג הרה"ח אי"א נו"נ עוסק בצ"צ צנמ"ס וכו' הרש"י שי'
שלום וברכה!
...כמדומה שבתקופה זו נוהג לשנות מקומו, או כלשון הרגיל "לקחת חופש" (מובן שסתירה מרישא לסיפא, שהרי חופש אי אפשר לקחת, אלא לקבל. שבאם אפשרי לקחת בעצמו, הרי גם מלכתחלה חפשי הוא. ועוד שהוא בעצם היפך הענין דעבדי הם.
ובכ"א - התוכן מובן, וכיון שכוונתו לבריאות, ה"ה ע"פ תורה) - ויהי רצון שיהי' בהצלחה, וישמש החופש להוספה בחירות אמיתית, שאין לך בן חורין אלא מי שעוסק בתורה.
בכבוד וברכה לבשו"ט,
מ. שניאורסאהן
________________
ג'תקיד
ב"ה, כ"ו אייר, תשט"ו
ברוקלין.
הרה"ח אי"א נו"נ עוסק בצ"צ מוה"ר פרץ שי'
שלום וברכה!
במענה על מכתבו מכ"ד אייר, בו כותב אודות הקביעות דלימוד תורת הנגלה ודא"ח, ומזכיר אשר אחרי חג השבועות נוסעים הרבה מאנ"ש לנאות דשא, ובודאי בעוד מועד יתחילו לדבר ולעורר על הקביעות שיעשו בנאות דשא ואדרבה בהוספה, כי הרי את זה לעומת זה עשה אלקים, וכשהגוף מתעסק לחזק בריאותו ע"י ענינים גשמים בפשוטם, בהוספה באכו"ש טיול וכו' (ולא תמיד הכונה לעבוד את השי"ת - בגלוי), הרי זה דורש הוספה ג"כ בבריאותה נשמה, ועוד יותר מאשר בבריאות הגוף, כיון שהסביבה בנאות דשא ממשכת יותר לענינים פשוטים הנ"ל מאשר בעיר, ולכה"פ צריכה להיות ההוספה ברוחניות כמו ההוספה בגשמיות, והרי מובא שזהו אחד הטעמים ללמוד פרקי אבות תיכף לכניסת הקיץ, כיון שאז הטבע מתחזק האילנות מלבלבים וכו', ומובן ג"כ שמזה אין סתירה כלל וכלל להוראת הבעש"ט עזב תעזב עמו כו', ולא ע"י תעניות וסיגופים כי כח המתאוה יש להלבישו בקדושה וכו', עדי יקוים היעוד המקוה שהגוף לא רק שלא יבלבל להרוחני ולא רק שיסייע בידו אלא שאדרבה נקבה תסובב גבר.
בברכה כלשון כ"ק מו"ח אדמו"ר לקיץ בריא ושמח, ובגו"ר גם יחד.


________________


א'קעז
ב"ה, ה' אלול, ה'תיש"א ברוקלין, נ. י.
לתלמידי מוסדות התורה בכלל ובני הישיבות בפרט, ה' עליהם יחיו
שלום וברכה!
לקראת התחלת זמן הלימודים, הבא עלינו ועל כל ישראל לטובה ולברכה, ברכתי חמה ולבבית שלוחה לכם, אשר החונן לאדם חכמה בינה ודעת יאר פניו אליכם ותהי' ההתחלה וכל שנת הלימודים בהצלחה בכל הפרטים.
כל מעשה ומעשה של בני ובנות ישראל, צריך להיות בו כונה ותכלית רצוי'. גם ימי החופש שחלפו זה עתה יש להם כונה ותכלית, והן - להחליף כח ולהוסיף אומץ בכדי שתוכלו להמשיך - והמתחילים, להתחיל - לימוד התורה וחינוך הכשר ביראת שמים ביתר התמדה ויתר חיות.
הנני מקוה, ואני תפילה, כי תוציאו מן הכח אל הפועל את השקידה, ההתמדה והחיות הדרושים לקנין התורה, שהיא תורת חיים, מפי אלקים חיים, מורשה לעם ישראל שעליהם נאמר "ואתם הדבקים בה' אלקיכם חיים כלכם היום".
ובימי חודש אלול אלה בפרט, החודש שמרגלא בפומי' דכ"ק מו"ח אדמו"ר זצוקללה"ה נבג"מ זי"ע לקראו בשם "חודש החשבון", חשבון השנה ההולכת וחולפת, וההחלטות טובות על להבא, הנה בטחוני חזק, כי תעשו חשבון צדק ממה שראוי לשנותו לטוב ולתקנו בעניני הנהגה וסדר בעבר, בכדי אשר מכאן ולהבא יהי' לימודכם והנהגתכם על הצד היותר טוב, לטוב לכם בגשמיות וברוחניות.
החותם בברכת כתיבה וחתימה טובה לשנה טובה ומתוקה לכל אחד ואחד מכם, להוריכם שיחיו, למחנכיכם שיחיו, ולמנהלי מוסדכם שיחיו,
מ. שניאורסאהן