ג'תתקפד
ב"ה, כ"ז כסלו, תשט"ז
ברוקלין.
שלום וברכה!
במענה על מכתבו, בו כותב אודות מצב בריאות זוגתו תחי'.
הנה כנראה שחלק גדול בזה הם הניערווין, במקצת של עצמה ובמקצת של האישים הסובבים אותה, וכיון שגם מדבר התלוי בניערווין צריך להפטר, כדאי לבקש רופא כללי ומומחה גם בזה ויודיע לו תוצאות כל הבדיקות שעשו עד עתה ולשאול חוות דעתו.
וכבר כתבתי לאחדים מאנ"ש שאם היו מתאמצים ובמשך הזמן מתרגלים לכתוב מכתבים בבשורות טובות, הרי בטח שמזמן לזמן היו פוטרים אותם מכמה ענינים משונים שהמסובב מהם הוא כתיבת מכתב, כי הרי אין אתנו יודע עד מה, ואפשר כל הענין הוא בשביל ששני יהודים יבואו בקישור עוד הפעם, ובאופן של קירוב הלבבות, ענין הגורם נחת רוח למעלה מעלה, וכמובן ממה שנתבאר בלקו"ת ד"ה החלצו ובדרך מצותיך, מצות אהבת ישראל וכו'.
לפלא שבמכתבו זה אינו מזכיר דבר ע"ד ענינים הכללים בה בשעה שזכה להיות בכותלי תומכי תמימים, ועל כל אחד מהם אמרו שצריך להיות נר להאיר, ובפרט שמעת מכתבו האחרון היו ימי תשרי, ועתה גם ימי חדש כסלו וכו', והאריכות בדבר הפשוט אך למותר.
בברכה לבשר טוב בכל האמור.