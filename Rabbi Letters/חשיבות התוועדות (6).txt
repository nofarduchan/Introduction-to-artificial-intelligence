
ב'תרחצ
ב"ה, א' סיון, תשי"ד ברוקלין.
הרה"ח הוו"ח אי"א נו"נ עוסק בצ"צ מוהרנ"ן שי'
שלום וברכה!
מאשר הנני קבל מכתבו מכ"ה אייר, וחבל על אשר מאחרים כ"כ כשיש בשו"ט ואין טוב אלא תורה והתועדות חסידית שזהו טוב כפול לבריות ולשמים כמבואר בקדושין דף מ, ע"א ועיין ג"כ מכתב כ"ק אדמו"ר (מוהרש"ב) נ"ע הנדפס בקונטרס ס"א. ומובן שכוונתי בזה להתועדות דל"ג בעומר שכותב אודותה. ואם בכל הזמנים היו משתוקקים לקבל בשו"ט הן בגשמיות והן ברוחניות, עאכו"כ בדורנו עקבת[א] דמשיחא שאין לך יום וכו'.
בודאי יוסיפו אומץ בהתעמולה אודות זמן הוואקאנס, וכל המרבה ומתאמץ בזה ה"ז משובח, וכבר ידוע דיוק כ"ק מו"ח אדמו"ר נדפס בהיום יום י"ז ניסן.
בברכה לקבלת התורה בשמחה ובפנימיות.
נ.ב.
מטובו לפרסם בין אנ"ש בהנוגע ללימוד בימי חג השבועות הבע"ל במאמרים של כ"ק מו"ח אדמו"ר שהצעתי בזה הוא ללמוד מאמרי חג השבועות תש"ד שיצאו לאור זה מזמן בקופיר ונדפסים ג"כ עתה.