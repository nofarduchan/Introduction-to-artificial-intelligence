ב'תתקלא
ב"ה, ט"ז אלול, תשי"ד ברוקלין.
שלום וברכה!
במענה על מכתבו מה' אלול בו שואל אם להמשיך בדרכו שמתפלל לפעמים באריכות ובהתבוננות בענין מתורת החסידות אבל לפי הנראה לו לא פועל על המדות ובמילא שאלתו, אם להמשיך בזה.
והשאלה תמוה, כי מה אם כשנוהג ע"ד הנ"ל ובכ"ז עדיין לא פעל על המדות, הרי אפשר לשער מה שיהי' כשיעזוב דרכו זה, כי הרי מעשים בכל יום. ומובן גם בשכל הפשוט אשר אריכות התפלה והתבוננות בענין מתורת חיים מסייעים להטבת המדות וסו"ס גם לאתהפכא ולא רק לאתכפיא.
וצריך הי' לבדוק את התפילין שלו וכן לתת בכל יום חול קודם התפלה איזה פרוטות לצדקה ולאחר התפלה השיעור תהלים - כפי שנחלק לימי החדש - אשר בטח אז יראה ג"כ בעיני בשר פעולת עבודתו זו הנ"ל על המדות.
ולהודעתו מקביעות יום חתונתו עם ב"ג תחי'... הנה יה"ר מהשי"ת שיחי' למזל טוב מזל טוב ובשעה טובה ומוצלחת ויבנו בית בישראל בנין עדי עד על יסודי התורה והמצוה כפי שהם מוארים במאור שבתורה זוהי תורת החסידות.
בברכת מזל טוב מזל טוב וכוח"ט.